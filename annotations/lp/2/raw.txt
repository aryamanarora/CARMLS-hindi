CHAPTER 2

छः साल पहले तक बिना किसी से मन की बात किए, एकाकी सा, जीता रहा। एक दिन सहारा के रेगिस्तान में मेरा जहाज बिगड़ गया और मुझे उतरना पड़ा। न तो मेरे साथ कोई मिस्त्री था न यात्री। झख मार कर अकेले ही उसे ठीक करने की बात सोची। मेरे लिए जीवन-मृत्यु का प्रश्न था। मेरे पास मुश्किल से आठ दिनों के लिए पीने का पानी था।
पहली शाम, बस्ती से हजारों मील दूर, रेत पर लेटा, लग रहा था सागर में जहाज से टूटा हुआ बहता हुआ एक तख्ता हूं। कल्पना कीजिए कि ऐसे में मुझे कितना आश्चर्य हुआ होगा जब तड़के एक अजीब सी कच्ची सी आवाज ने मुझे जगाया।
सुनिए! मेरे लिए एक भेड़ की तस्वीर बना दीजिए।
एक भेड़ का चित्र...
मैं तो उछल पड़ा जैसे पतीले पर पैर पड़ गया हो। आंख मली और ठीक से देखा। एक विचित्र और छोटा सा लड़का मुझे चुपचाप निहार रहा था। बाद में मैंने याद करके उसकी जो सबसे अच्छी तस्वीर बनाई वह यह रही।

वह इस तस्वीर से कहीं अध्कि आकर्षक था। तस्वीर उसकी जैसी नहीं बनी तो मेरा क्या दोष। बचपन में ही बुजुर्गों ने हतोत्साहित जो कर दिया था। तब से मैं अजगर के अलावा कुछ भी बनाना नहीं सीख पाया।
अचंभे में पड़ा मैं इस छाया सी आकृति को खुली-खुली आंखों से देखता रहा। भूलिऐ मत कि मैं बस्ती से हजारों मील दूर था और यह लड़का न तो भटका हुआ लगता था न भूखा, प्यासा या डरा हुआ। जरा भी नहीं लगता था कि वह किसी निर्जन में खो गया है। आखिर जब बोली निकली तो मैंने कहाः पर... पर तू यहां क्या कर रहा है? और धीरे से जैसे एक भारी बात कहनी हो, उसने दोहराया, मेरे लिए एक भेड़ का चित्र बना दीजिए।

सब कुछ अजीब और रहस्यमय लग रहा था। बात टालने का साहस नहीं हुआ। निर्जन स्थान में जबकि सर पर मौत मंडरा रही हो यह चित्र बनाने की बात हास्यास्पद लगी, पिफर भी मैंने जेब से कागज और कलम निकाल लिया। लेकिन मैंने तो विशेषकर इतिहास, भूगोल और व्याकरण पढ़ी थी। मैंने थोड़ा झुंझला कर कहा कि, मुझे चित्र बनाने नहीं आते।

कोई बात नहीं भेड़ बनाओ न! उसने जवाब दिया।
मुझे भेड़ बनाना नहीं आता था। मैंने वही चित्र बनाया जो आता था। मैं स्तब्ध रह गया जब वह बोलाः
नहीं, नहीं। मुझे अजगर के पेट में बंद हाथी नहीं चाहिए। अजगर खौफनाक होता है और हाथी बड़ा ही भारी भरकम। मेरे घर तो सब कुछ छोटा-छोटा सा है। मुझे भेड़ ही चाहिए।
आखिर मैंने बनाया।
उसने ठीक से देखा और बोला, यह तो अभी से बीमार है, दूसरी बनाओ। फिर मैंने बनाया।

मेरे दोस्त के होठों पर एक हल्की सी सहानभूतिपूर्ण हंसी खेल गई।
देखो न।... यह भेड़ थोड़े ही है। यह तो भेड़ा है! इसके तो सींग हैं। मैंने फिर बनाया।

उसने फिर नहीं स्वीकारा।
यह तो बूढ़ा है। बहुत दिन जियेगा थोड़े!
मुझे अपने जहाज की मोटर ठीक करनी थी। धीरज टूट गया। मैंने घसीट कर यह चित्र बनाया। और झिड़कता हुआ बोला, यह रहा बक्सा, तुम्हारी भेड़ इसी के अंदर है।

लेकिन मुझे थोड़ा अचरज हुआ अपने इस नन्हें से जज के मुंह पर एक चमक देखकर।
मुझे बिल्कुल ऐसा ही चाहिए था। इसके लिए बहुत सी घास चाहिए क्या?
क्यों?
क्योंकि मेरा घर बहुत छोटा है।
उतना बहुत है। मैंने तुम्हें एक छोटी सी भेड़ दी है। उसने चित्र पर सिर झुकाया।
इतनी छोटी थोड़ी ही है... देखो? सो रही है। और यह थी मेरी पहली मुलाकात उस नन्हें  राजकुमार से।